
        <html>
        <head>
            <title>Il sogno di un bambino</title>
        </head>
        <body>
            <h1>Il sogno di un bambino</h1>
            <p>2005-10-06</p>
            <p>Voglio parlare di un mio vecchio sogno. Andavo alle medie, in quei tempi.. Desideravo a tutti i costi di diventare uno scienziato, come il caro vecchio Albert. Proprio lui, per la sua eccentricità, per la semplicità della sua formula più famosa, per la sua celebre frase a proposito delle guerre∞.. Lo desideravo anche perchè volevo che tutto fosse chiaro, e si potesse finalmente sapere se nell'universo ci sono altre forme di vita, usare nuove fonti di energia (pulita) e magari anche creare qualche tunnel spazio-temporale che mi/ci portasse nei luoghi più reconditi dell'universo*. A distanza di tanti anni, mi rendo conto di quanto fossi piccolo e di quanto mi affascinasse l'incognito. Al punto che oggi ancora lo adoro, e senza di lui non potrei mai rimanere. Il non-sapere rimane un punto fermo, qualunque siano le credenze scientifiche del tempo in cui viviamo. Di questo mi rallegro, perchè i confini della razionalità delimitano un terreno ormai sterile per la nostra fantasia. L'unica cosa che temo è il cosiddetto avanzare delle conoscenze dell'uomo. Sembra che progrediamo in ogni campo dello scibile, producendo sempre nuove meraviglie tecnologiche e sempre meno incertezze. Con il lume della ragione facciamo scomparire a poco a poco le nostre paure, ma anche i nostri sogni. E una volta svanite tutte le leggende, chiariti tutti i misteri, cosa resterà all'uomo?</p>
<p><img alt="Goya - Il sonno della ragione genera mostri" src="images/2BN.jpg" /></p>
<p>∞la guerra dopo la successiva l'uomo la combatterà con le clave. *e cosa vi aspettavate da un bambino?</p>
        </body>
        </html>
        