---
title: "Ingiustizia"
date: "2006-04-21"
categories: 
  - "thoughts"
---

Vorrei segnalare un'ingiustizia. I lavoratori della EATON di Rivarolo Canavese stanno per essere lasciati a casa. Sono in 200, sono operai. L'anno scorso la ditta aveva confermato l'impegno di rimanere in Canavese senza spostamenti della produzione. Nel corso di Marzo la ditta aveva lasciato in cassa integrazione parte degli operai, che ne avevano approfittato per prendersi delle vacanze. Nel corso delle due settimane, la ditta ha annunciato la propria intenzione di chiudere, senza contattare i lavoratori in cassa. Per quanto riguarda l'impegno di non spostare la produzione e l'accordo dei sindacati, il manager dello stabilimento ha dichiarato di sentirsi molto dispiaciuto e di sperare in un facile ricollocamento degli operai nelle altre aziende della zona (quali?). Insomma, lavandosene le mani.

Mi sembra molto scorretto, e questo post serve a segnalare l'impegno dei dipendenti che in questo momento scioperano davanti ai cancelli dello stabilimento, sito a Pasquaro (frazione di Rivarolo). Stasera ci sar√† anche un concerto dei Mercanti di Liquore, il gruppo di Paolini, nello spiazzo davanti lo stabilimento.

La mia simpatia va ai lavoratori dello stabilimento, che sanno organizzare eventi gioiosi anche in un frangente doloroso come questo.
