
        <html>
        <head>
            <title>Villa Hanbury, capo Mortola</title>
        </head>
        <body>
            <h1>Villa Hanbury, capo Mortola</h1>
            <p>2006-01-16</p>
            <p>Ecco il posto dove vorrei andare adesso.</p>
<p>A Torino c'è un cielo plumbeo, e il calar del sole porta un grigio sempre più scuro in ogni angolo. Io invece mi immagino di viaggiare fino a Ventimiglia, e di riportare indietro il sole fin ad un paio di ore fa. Vicino Ventimiglia, a Capo Mortola, c'è una bellissima villa sul mare, costruita da un gentleman inglese sulla fine dell'Ottocento. Costui aveva la passione della botanica e dei viaggi, e nei suoi continui peregrinare raccoglieva i semi delle piante più esotiche e strane che incontrasse nei suoi viaggi. Grazie alla sua passione, oggi sulla Riviera dei Fiori abbiamo uno splendido museo vivente della varietà vegetale.</p>
<p>Tornando a me, mi immagino seduto tra le piante esotiche, a prendere il sole del pomeriggio. La temperatura non è caldissima, è comunque inverno. Il sole comincia a calare sull'orizzonte, ma c'è ancora un po' di tempo prima che scompaia. Qui le montagne non ci sono, ma solo scogliere a picco sul mare e le onde che si infrangono poco sotto. La vegetazione attutisce i suoni, creando un'atmosfera ovattata. Non c'è che poca brezza, e la luce ha una tonalità calda e rilassante.</p>
<p>Di colpo tutto finisce. Sono in laboratorio. La luce è quella verdastra dei neon. I miei occhi sono stanchi, il monitor del mio computer sta davanti a loro da troppo tempo. Decido di staccare la spina e uscire all'aria fresca della sera. Riposo, e tanto affetto. Torno a casa. :-)</p>
<p>I <strong>riferimenti</strong> necessari a raggiungere questo luogo:</p>
<ul>
<li>Villa Hanbury a Capo Mortola, Ventimiglia <a href="http://guide.supereva.com/liguria/interventi/2001/06/48799.shtml">§</a></li>
<li>Villa Hanbury,un Parco Botanico unico al mondo <a href="http://www.parks.it/giardini.botanici.hanbury/index.html">§</a></li>
<li>Ventimiglia e Villa Hanbury <a href="http://www.ventimiglia.it/">§</a></li>
<li>Associazione Amici Villa Hanbury:orari e prezzi <a href="http://www.amicihanbury.com/">§</a></li>
<li>Mappa del Capo Mortola <a href="http://mappe.virgilio.it/tc/mappa.jsp?com1=ventimiglia+%28im%29&amp;to1=Mortola&amp;civ1=&amp;rg=5&amp;pv=im&amp;cx=7.55398&amp;cy=43.78372&amp;lx=7.55398&amp;ly=43.78372&amp;z=0.6&amp;lv=1&amp;ct=&amp;st=&amp;cs=&amp;nm=&amp;al=114298&amp;type=null&amp;d=1">§</a></li>
</ul>
        </body>
        </html>
        